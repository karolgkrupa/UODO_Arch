---
title: "DKE.561.10.2020"
date: 2021-02-09T00:00:00+00:00
---


![Godło białoczarny orzeł](/bundles/app/img/orzeł2.png)
PREZESURZĘDU OCHRONYDANYCH OSOBOWYCH
------------------------------------




 Warszawa, dnia 29
 grudnia
 2020 r.
 


 DECYZJA
=========


 DKE.561.10.2020
----------------


Na podstawie art. 105 § 1 ustawy z dnia 14 czerwca 1960 r. Kodeks postępowania administracyjnego (Dz. U. z 2018 r. poz. 2096 ze zm.), art. 7 ust. 1 i 2 oraz art. 60 Ustawy z dnia 10 maja 2018 r. o ochronie danych osobowych (t.j. Dz. U. z 2019 r. poz. 1781), po przeprowadzeniu postępowania administracyjnego w przedmiocie nałożenia na Fundację T. administracyjnej kary pieniężnej za naruszenie art. 31 oraz art. 58 ust. 1 lit. a) i e) Rozporządzenia Parlamentu Europejskiego i Rady (UE) 2016/679 z dnia 27 kwietnia 2016 r. w sprawie ochrony osób fizycznych w związku z przetwarzaniem danych osobowych i w sprawie swobodnego przepływu takich danych oraz uchylenia dyrektywy 95/46/WE (Dziennik Urzędowy Unii Europejskiej, L 119, 4 maja 2016), polegające na braku współpracy z Prezesem UODO w ramach wykonywania przez niego jego zadań oraz nieudzieleniem informacji niezbędnych do realizacji jego zadań, Prezes Urzędu Ochrony Danych Osobowych


**umarza postępowanie.**


**UZASADNIENIE**


Do Urzędu Ochrony Danych Osobowych wpłynęła skarga Pana K. B. (zwanego dalej „Skarżącym”), reprezentowanego przez radcę prawnego B. O., na niezgodne z Rozporządzeniem 2016/679 przetwarzanie jego danych osobowych przez Fundację T. (dalej zwanej także „Fundacją”), jako administratora serwisu internetowego […]. Na podstawie tej skargi Prezes UODO wszczął postępowanie o sygn. […].


Pismem z  […] marca 2020 r. Prezes UODO, działając na podstawie art. 58 ust. 1 lit. a) i e) RODO, zwrócił się do Fundacji T. o ustosunkowanie się do treści skargi, której kopia stanowiła załącznik do pisma, oraz złożenie wyjaśnień w sprawie. Pismo było dwukrotnie awizowane i ostatecznie […] kwietnia 2020 r. zostało zwrócone do nadawcy z uwagi na brak jej podjęcia przez adresata w terminie.


Pismem z […] lipca 2020 r. Prezes UODO ponownie wezwał Fundację do złożenia wyjaśnień w sprawie.  Pismo było dwukrotnie awizowane i ostatecznie […] lipca 2020 r. zostało zwrócone do nadawcy z uwagi na brak jej podjęcia przez adresata w terminie.


W dniu […] sierpnia 2020 r. Prezes UODO wszczął z urzędu niniejsze postępowanie administracyjne sygn. DKE.561.10.2020 w przedmiocie nałożenia na Fundację T. administracyjnej kary pieniężnej za naruszenie art. 31 oraz art. art. 58 ust. 1 lit. a) i e) Rozporządzenia 2016/679 w związku z brakiem współpracy z Prezesem UODO w ramach wykonywania przez niego jego zadań oraz nieudzieleniem informacji niezbędnych Prezesowi UODO do realizacji jego zadań.


W dniu […] sierpnia 2020 roku, do Urzędu Ochrony Danych Osobowych wpłynęło pismo od pełnomocnika Fundacji T., w którym wskazane zostały przyczyny braku odbioru pism Prezesa UODO związane z trudnościami organizacyjnymi z uwagi na stan epidemii. Nadto w piśmie zwrócono uwagę na zawieszenie terminów postępowań administracyjnych w okresie, w którym Prezes UODO skierował pierwsze pismo w sprawie sygn. […].


W tym stanie faktycznym Prezes Urzędu Ochrony Danych Osobowych zważył, co następuje.


W art. 44. ustawy z dnia 14 czerwca 1960 r. Kodeksu postępowania administracyjnego (t.j. Dz. U. z 2020 r. poz. 256 z późn. zm.) ustanowiona została forma doręczenia pism w razie niemożności doręczenia ich w sposób wskazany w art. 42 i 43 tej ustawy. Doręczenie przewidziane w tym przepisie, określane jest jako doręczenie zastępcze. Stwarza domniemanie doręczenia pisma w razie jego niepodjęcia po dwukrotnym zawiadomieniu adresata o pozostawieniu pisma wraz z informacją o możliwości jego odbioru.


Obowiązywanie na obszarze Rzeczypospolitej Polskiej stanu epidemii, a wcześniej stanu zagrożenia epidemicznego w wyniku rozprzestrzeniania się choroby zakaźnej wywołanej wirusem SARS-CoV-2 („COVID-19”) powodowało, że z mocy prawa bieg terminów w postępowaniu administracyjnym nie rozpoczynał się a bieg terminów rozpoczętych uległ zawieszeniu, stosownie do obowiązującego wówczas art. 15zzs ust. 1. ustawy z dnia 2 marca 2020 r. o szczególnych rozwiązaniach związanych z zapobieganiem, przeciwdziałaniem i zwalczaniem COVID-19, innych chorób zakaźnych oraz wywołanych nimi sytuacji kryzysowych (Dz. U. poz. 374 z późn. zm.).


Zgodnie z art. 98 ust. 1 ustawy z dnia 16 kwietnia 2020 r. o szczególnych instrumentach wsparcia w związku z rozprzestrzenianiem się wirusa SARS-CoV-2 (Dz. U. poz. 695 z późn. zm.) nieodebranych pism podlegających doręczeniu za potwierdzeniem odbioru przez operatora pocztowego w rozumieniu ustawy z dnia 23 listopada 2012 r. - Prawo pocztowe, których termin odbioru określony w zawiadomieniu o pozostawieniu pisma wraz z informacją o możliwości jego odbioru przypadał w okresie stanu zagrożenia epidemicznego lub stanu epidemii, nie można uznać za doręczone w czasie obowiązywania stanu zagrożenia epidemicznego lub stanu epidemii oraz przed upływem 14 dni od dnia zniesienia tych stanów. Wyjątek od tej zasady, dotyczący doręczania pism organów administracji publicznej, przewidziany w ust. 2 pkt 4) lit. d), został wprowadzony zmianą do tej ustawy z 24 lipca 2020 roku (Dz. U. poz. 1423), ogłoszonej 20 sierpnia 2020 roku.


Odnosząc przywołane wyżej przepisy do stanu faktycznego sprawy, w ocenie Prezesa UODO wystąpiły przesłanki do umorzenia niniejszego postępowania z uwagi na wady doręczenia pism skierowanych do Fundacji T. w postępowaniu […]. Pierwsze pismo było dwukrotnie awizowane a następnie zwrócone do nadawcy […] kwietnia 2020 roku. Drugie pismo w sprawie było dwukrotnie awizowane a następnie zwrócone do nadawcy […] lipca 2020 roku. Zatem próby doręczenia obu pism miały miejsce w czasie, w którym obowiązywał stan prawny wyłączający zastosowanie domniemania doręczenia z art. 44 Kodeksu postępowania administracyjnego (t.j. Dz. U. z 2020 r. poz. 256 z późn. zm.), które to domniemanie warunkowało prowadzenie niniejszego postępowania.


Z powyższych względów niniejsze postępowanie administracyjne stało się bezprzedmiotowe i w związku z tym należało je umorzyć na podstawie art. 105 § 1 k.p.a.


Zgodnie z wyżej wskazanym przepisem, gdy postępowanie z jakiejkolwiek przyczyny stało się bezprzedmiotowe w całości lub w części, organ administracji publicznej wydaje decyzję o umorzeniu postępowania odpowiednio w całości lub w części. W doktrynie wskazano, że „Umorzenie postępowania nie jest zależne ani od woli organu administracji, ani tym bardziej pozostawione do uznania organu – organ ten jest zobowiązany do umorzenia postępowania w przypadku stwierdzenia jego bezprzedmiotowości. (…) Bezprzedmiotowość postępowania może być także wynikiem zmiany stanu faktycznego sprawy. Postępowanie musi być uznane za bezprzedmiotowe wskutek ustania stanu faktycznego podlegającego uregulowaniu przez organ administracji w drodze decyzji (por. uzasadnienie wyroku NSA z 29 września 1987 r., IV SA 220/87, ONSA 1987, nr 2, poz. 67)” - Przybysz Piotr Marek. Art. 105. W: Kodeks postępowania administracyjnego. Komentarz aktualizowany. System Informacji Prawnej LEX, 2019.


W tym stanie faktycznym i prawnym Prezes Urzędu Ochrony Danych Osobowych rozstrzygnął, jak w sentencji.



![Iokna drukarki](/bundles/app/img/ico/print.svg "Kliknij aby zobaczyć wersję do wydruku.")
![Iokna powrotu do serwisu](/bundles/app/img/ico/back.svg "Kliknij aby wrócić do normalnej wersji serwisu.")


*2021-02-09*
![Metadane artykułu](/bundles/app/img/metadane-s3.png "Metadane artykułu")




| Podmiot udostępniający: | Departament Kar i Egzekucji |
| Wytworzył informację: | Jan Nowak | 2020-12-29 |
| Wprowadził‚ informację: | Anna Pachla | 2021-02-09 11:39:51 |
| Ostatnio modyfikował: | Edyta Madziar | 2021-02-19 09:41:52 |


