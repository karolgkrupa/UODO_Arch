---
title: "ZSOŚS.440.49.2018.II"
date: 2019-08-06T00:00:00+00:00
---


![Godło białoczarny orzeł](/bundles/app/img/orzeł2.png)
PREZESURZĘDU OCHRONYDANYCH OSOBOWYCH
------------------------------------




 Warszawa, dnia 24
 lipca
 2019 r.
 


 DECYZJA
=========


ZSOŚS.440.49.2018.II
--------------------


Na podstawie art. 138 § 1 pkt 1 ustawy z dnia 14 czerwca 1960 r. - Kodeks postępowania administracyjnego (Dz. U. z 2018 r. poz. 2096 ze zm.) oraz art. 12 pkt 2, art. 22 oraz art. 23 ust. 1 pkt 2 ustawy z dnia 29 sierpnia 1997 r. o ochronie danych osobowych (Dz. U. z 2016 r. poz. 922 ze zm.) w związku z art. 160 ustawy z dnia 10 maja 2018 r. o ochronie danych osobowych (Dz. U. poz. 1000 ze zm.), po przeprowadzeniu postępowania administracyjnego w sprawie wniosku Pani Z. T.(zam. ul. [...]) o ponowne rozpatrzenie sprawy zakończonej decyzją Prezesa Urzędu Ochrony Danych Osobowych z 28 maja 2019 r. (znak: ZSOSS.440.49.2018), w sprawie skargi Pani Z. T. na przetwarzanie przez Prezesa Sądu Rejonowego w O.  jej danych osobowych,



**utrzymuję w mocy zaskarżoną decyzję**


**Uzasadnienie**
----------------


Do Biura Generalnego Inspektora Ochrony Danych Osobowych (obecnie: Urząd Ochrony Danych Osobowych) wpłynęła [...] stycznia 2018 r. skarga Pani Z. T., zam. w O., (dalej „Skarżąca”), dotycząca przetwarzania jej danych osobowych przez Prezesa Sądu Rejonowego w O. (dalej „Prezes Sądu”).


W skardze wskazano, że Skarżąca była stroną (uczestnikiem) postępowań sądowych toczących się przed Sądem Rejonowym w O. (dalej „Sąd”) o sygnaturach akt: [...], [...] oraz [...], oraz że Prezes Sądu bez podstawy prawnej udostępnił radcy prawnej H. N. (dalej „radca prawna”) dane osobowe Skarżącej, znajdujące się w aktach postępowań prowadzonych przez Sąd, o sygnaturach: [...] oraz [...], a także w kontrolce przeglądania akt sądowych, znajdującej się w Biurze Obsługi Interesanta Sądu. Jak wskazała Skarżąca, uzasadniając skargę, „(...) *ani powód ani jego pełnomocnik nie byli i nie są stronami/uczestnikami w/w postępowań, nie powinni zatem posiadać wiedzy na ich temat, w szczególności odnośnie ich przedmiotu, przebiegu, tożsamości osób biorących w nich udział czy też zawartości akt sądowych. Tymczasem z treści pisma (...) niezbicie wynika, iż powód lub jego pełnomocnik znal treść akt sądowych w/w spraw. Świadczą o tym sformułowania użyte w przedmiotowym piśmie* (...)”. Ponadto, Skarżąca w piśmie do Prezesa Urzędu Ochrony Danych Osobowych (dalej „Prezes UODO”) z [...] marca 2018 r. wskazała, że - jej zdaniem - biorąc pod uwagę treść pisma procesowego radcy prawnej z [...] maja 2014 r. załączonego do skargi „(...) *należy przypuszczać, że już podczas jego formułowania H. N. została zaznajomiona z tymi aktami sądowymi oraz z kontrolką przeglądania akt sądowych innych niż w/w sprawy*(...)”. W ww. piśmie do Prezesa UODO Skarżąca podniosła także, że - jej zdaniem - *„(...) H. N. uzyskała dostęp do (...) danych"* Skarżącej „(...) *w sposób niezgodny z przepisami prawa, zaznajamiając się z aktami postępowań, w których nie występuje w żadnym charakterze, a tym samym udostępniła je SSR B. W.".* Skarżąca wskazała w rzeczonym piśmie, że do kategorii jej danych osobowych, których ochrona została naruszona, należą: imię, nazwisko, sygnatura akt postępowania, PESEL, adres, wiek, rola procesowa, daty przeglądania akt oraz informacje ujęte w protokołach rozpraw sporządzonych w toku postępowań sądowych przed Sądem. W związku z powyższymi zarzutami skargi, Skarżąca wniosła do Prezesa UODO o wszczęcie postępowania w sprawie.


W loku przeprowadzonego postępowania wyjaśniającego w niniejszej sprawie Prezes Ochrony Danych Osobowych ustalił, co następuje:


Pismem z [...] marca 2019 r. ([...]), Prezes UODO zwrócił się do Prezesa Sądu o złożenie wyjaśnień czy, a jeżeli tak, to na jakiej podstawie prawnej, w jakim celu i w jakim zakresie zostały udostępnione radcy prawnej dane osobowe Skarżącej dotyczące postępowań prowadzonych przez Sąd, o sygnaturach akt: [...] oraz [...], a także czy, a jeżeli tak, to na jakiej podstawie prawnej, w jakim celu i w jakim zakresie zostały udostępnione radcy prawnej dane osobowe Skarżącej zawarte w kontrolce przeglądania akt sądowych, znajdującej się w Biurze Obsługi interesanta Sądu. Ponadto, Prezes UODO, pismem z [...] marca 2019 r. ([...]) zwrócił się do radcy prawnej o wyjaśnienie, czy, a jeżeli tak, to na jakiej podstawie prawnej, w jakim celu i zakresie oraz z jakiego źródła pozyskała ona i przetwarzała dane osobowe Skarżącej, a w szczególności dane zawarte w aktach postępowań prowadzonych przed Sądem, o sygnaturach: [...] oraz [...], a także czy, a jeżeli tak, to na jakiej podstawie prawnej, w jakim celu i zakresie radca prawna pozyskała i przetwarzała dane osobowe Skarżącej zawarte w kontrolce przeglądania akt sądowych znajdującej się w Biurze Obsługi Interesanta Sądu.


Prezes Sądu, odnosząc się do pisma Prezesa UODO z [...] marca 2019 r. ([...]), wyjaśnił w swoim piśmie z [...] kwietnia 2019 r. ([...]), że ,,*Po* *zapoznaniu się z aktami spraw [...],[...] i [...] (...) oraz odebraniu (...) oświadczenia od Kierownika Biura Obsługi Interesantów (...)”*można stwierdzić, że *„akta spraw [...] i [...] (...) nigdy nie były udostępniane radcy prawnemu H. N.”.* Prezes Sądu wskazał także, iż „(...) *wykluczyć należy, aby udostępnione zostały dane osobowe Z. T. radcy prawnemu H. N. zawarte w kontrolce przeglądanych akt sądowych znajdującej się w Biurze Obsługi Interesantów Sądu* (...)”. Prezes Sądu podniósł także, iż „(...) *do dnia [...] grudnia 2015 r. w zakresie sposobu sporządzenia wokand sądowych obowiązywało zarządzenie Ministra Sprawiedliwości z dnia 12 grudnia 2003 roku w sprawie organizacji i zakresu działania sekretariatów sądowych oraz innych działów administracji sądowej (Dz. Urz. MS z dnia 31 grudnia 2003 roku). Zgodnie z § 23 wyżej wymienionego rozporządzenia wokanda sądowa zawierała między innymi „ imiona i nazwiska stron i innych osób wezwanych".*Wyjaśniając stan faktyczny sprawy, Prezes Sądu wskazał w ww. piśmie z [...]  kwietnia 2019 r., że *„w świetle powyższego wiedza tycząca się opisanych spraw mogła zostać uzyskana chociażby z analizy wokandy sądowej.”,* a także zaprzeczył, jakoby doszło do niezgodnego z prawem przetwarzania danych osobowych Pani Z. T.


Na pismo Prezesa UODO z [...] marca 2019 r. ([...], odpowiedzi udzieliła również radca prawna, która pismem z [...] kwietnia 2019 r. wyjaśniła, że była pełnomocnikiem jednej ze stron postępowania prowadzonego przez Sąd, oznaczonego sygnaturą akt: [...] i zakończonego prawomocnym wyrokiem z [...] maja 2014 r. Odnosząc się do zarzutów skargi, radca prawna wskazała, że informacje o toczących się postępowaniach sądowych oraz o dostępie Skarżącej do kontrolki przeglądania akt, powzięła *„w związku z wykonywaniem zawodu radcy prawnego i związanym z tym częstym służbowym pobytem w siedzibie Sądu Rejonowego w O. w różnych sprawach.”.*W piśmie z [...] kwietnia 2019 r. radca prawna zaprzeczyła, jakoby informacje w wyżej wymienionym zakresie pozyskała od Prezesa Sądu albo od innego pracownika Sądu, wskazując, że wiadomość na temat przeglądania przez Skarżącą w Biurze Obsługi Interesanta akt sądowych powzięła „z *osobistej obserwacji, będąc w tym czasie w Sądzie”,* a informację na temat postępowania sądowego o sygnaturze akt: [...] „z *treści powszechnie dostępnej wokandy, wiszącej przy Sali rozpraw* (...)”. Jak wyjaśniła radca prawna, zapoznała się ona z treścią wokandy *„w związku z (...) pobyłem w Sądzie Rejonowym w O.",* a nadto, że zauważyła Skarżącą przed salą rozpraw, kiedy Skarżąca oczekiwała na wejście na rozprawę. Według wyjaśnień radcy prawnej, informację o toczącym się w Sądzie postępowaniu o sygnaturze akt: [...], pozyskała ona z kolei w związku z wykonywaniem obsługi prawnej Gminy O., która była uczestnikiem ww. postępowania.


Po przeprowadzeniu postępowania administracyjnego, Prezes UODO w dniu 28 maja 2019 r. wydał decyzję administracyjną (znak: ZSOSS.440.49.2018), umarzającą postępowanie w przedmiotowej sprawie.


Następnie, w ustawowym terminie Skarżąca złożyła wniosek z [...] czerwca 2019 r. o ponowne rozpatrzenie sprawy zakończonej ww. decyzją. W uzasadnieniu do wniosku Skarżąca nie przedstawiła żadnych nowych okoliczności, tj. innych względem tych, które zgłosiła dotychczas w sprawie, mających wpływ na rozstrzygnięcie zawarte w decyzji wydanej przez Prezesa UODO. Skarżąca wskazała natomiast, że — jej zdaniem - decyzja została wydana z naruszeniem przepisów prawa, tzn. błędnie w niej uznano, „że *rozstrzygnięcie merytoryczne w niniejszej sprawie jest niedopuszczalne/bezprzedmiotowe (...), w sytuacji gdy udostępnienie akt sprawy nie stanowi części wymiaru sprawiedliwości, a co najwyżej czynność materialno-techniczną,* podczas gdy *,jśąd udostępniając r. pr. H. N. akta spraw o sygn. [...] i [...] nie działał na podstawie i w granicach prawa”.* Skarżąca podniosła ponadto, że naruszenie przepisów prawa w decyzji polegało także na zebraniu, rozpatrzeniu oraz dokonaniu oceny materiału dowodowego *„wbrew regułom wynikającym z tych przepisów, w szczególności zaniechano przeprowadzenia dowodu z przesłuchania w charakterze świadków Prezesa Sądu Rejonowego w O., kierownika Biura Obsługi Interesantów (...) i r. pr. H. N. co skutkowało błędnym, nielogicznym i przedwczesnym ustaleniem, że Prezes Sądu (...) nie udostępnił H. N.akt spraw o sygn. [...] i [...] (...)”.*


Po ponownej analizie stanu faktycznego sprawy, w tym zapoznaniu się z całością zgromadzonego w sprawie materiału dowodowego, Prezes UODO zważył, co następuje:


Należy ponownie podnieść, że przetwarzanie danych osobowych w sądach powszechnych odbywa się w celu sprawowania wymiaru sprawiedliwości w zakresie nienależącym do sądów administracyjnych, sądów wojskowych oraz Sądu Najwyższego, a także w celu wykonywania innych zadań z zakresu ochrony prawnej, powierzonych w drodze ustaw, na podstawie ustawy z dnia 27 lipca 2001 r. Prawo o ustroju sądów powszechnych (Dz. U. z 2019 r. poz. 52 ze zm.). Działalność orzeczniczą Sądu określają z kolei przepisy zawarte, m.in. w ustawie z dnia 17 listopada 1964 r. Kodeks postępowania cywilnego (Dz. U. z 2018 r. poz. 1360 ze zm.). Należy podnieść, że zebrany materiał dowodowy pozwala sądzić, iż przedmiot skargi dotyczy czynności z zakresu sprawowania przez Sąd wymiaru sprawiedliwości. Zasady udostępniania akt cywilnego postępowania sądowego reguluje wyżej wspomniana ustawa z dnia 17 listopada 1964 r. Kodeks postępowania cywilnego (Dz. U. z 2018 r. poz. 1360 ze zm.), zwana dalej „Kpc”, której przepisy określają reguły procedury sądowej, mającej prowadzić do wydania przez sąd orzeczenia, a więc tworzą szczegółowe ramy prawne sprawowania przez sąd wymiaru sprawiedliwości w przedmiocie spraw z zakresu stosunków cywilnoprawnych. Kwestii udostępniania akt sądowych nie regulują natomiast przepisy dotyczące zasad ochrony danych osobowych.


Ponadto należy zauważyć, że przedmiot skargi odnosi się do organizacji pracy Sądu w zakresie jego działalności orzeczniczej. Skarżąca w piśmie z [...] marca 2018 r. wskazała, między innymi, że*osobami nieupoważnionymi, na rzecz których udostępnione zostały (...) dane to Sędzia Sądu Rejonowego w O. B. W.* (...)”. Należy przy tym zauważyć, że za działania sędzi, w zakresie przetwarzanych danych osobowych w ramach sprawowanego wymiaru sprawiedliwości, odpowiedzialność ponosi Prezes Sądu jako administrator. Wobec powyższego stwierdzić należy, że nie należy do kompetencji Prezesa UODO ingerowanie w wewnętrzną organizację pracy Sądu, a w szczególności w zasady obiegu akt sądowych w ramach tej organizacji, tym bardziej że obieg ten odbywa się w związku ze sprawowaniem przez Sąd wymiaru sprawiedliwości. Ponadto, dostęp do akt sprawy sądowej w jednym postępowaniu, o którym mowa w art. 525 Kpc, a powołanie przez Sąd dokumentu z tych akt jako dowodu w innym postępowaniu i dostęp danego sędziego do akt innej sprawy niż rozpatrywana przez niego, to dwie odmienne kwestie z prawnego punktu widzenia. W tym drugim bowiem przypadku, Sąd dopuszczając jako dowód dokumenty z akt innej sprawy, działa w ramach sprawowania wymiaru sprawiedliwości, bowiem czynności w ww. zakresie mają wymierny wpływ na treść orzeczenia wydanego przez Sąd w postępowaniu. Nie można zatem uznać, że dostęp sędziego do dokumentów akt innej sprawy, niż przez niego rozpatrywana, w przypadku ich dopuszczenia jako dowodu, jest czynnością Sądu jedynie o charakterze techniczno-organizacyjnym, nie mającym nic wspólnego ze sprawowaniem wymiaru sprawiedliwości. Skarżąca natomiast, usuwając braki formalne skargi w piśmie z dnia [...] marca 2018 r. wyraźnie i zarazem błędnie wskazała sędziego Sądu, B. W., prowadzącą sprawę o sygn. akt [...] jako osobę nieupoważnioną do pozyskania danych osobowych Skarżącej, statuując, że ww. sędzia prowadząc to postępowanie, miała dostęp do akt spraw o sygn. [...] oraz [...] bez podstawy prawnej. Należy zatem stwierdzić, że nawet jeżeli ww. sędzia Sądu uzyskała dostęp do rzeczonych akt, w związku z zawnioskowaniem przez radcę prawną o ich dopuszczenie jako dowodu w postępowaniu, to sędzia ta jest do tego dostępu uprawniona, a nadto dostęp ten ma związek ze sprawowaniem przez Sąd wymiaru sprawiedliwości a nie z czynnościami o charakterze techniczno-administracyjnym.


Z kolei rzekome pozyskanie przez radcę prawną danych osobowych Skarżącej, związanych ze sprawami o sygn. [...] i [...], poprzez bezprawne udostępnienie jej akt sądowych tych spraw w Biurze Obsługi Interesantów Sądu, również należy uznać za kwestię z zakresu sprawowania wymiaru sprawiedliwości. Stosując bowiem wykładnię systemową przepisów Kpc, należy uznać, że samo umiejscowienie regulacji w zakresie udostępniania akt sprawy w Kpc, przemawia za stwierdzeniem, iż czynność ta ma związek ze sprawowaniem wymiaru sprawiedliwości, do którego w całości odnoszą się przepisy tego aktu normatywnego.


Wobec powyższego należy zatem ponownie podnieść, że zasadniczym powodem umorzenia postępowania w przedmiotowej sprawie, jest brak właściwości rzeczowej Prezesa UODO w zakresie rozpatrywania spraw dotyczących przetwarzania danych osobowych przez sądy w ramach sprawowania wymiaru sprawiedliwości. Zgodnie bowiem z art. 175 dd § 1 ustawy z dnia 27 lipca 2001 r. Prawo o ustroju sądów powszechnych (Dz. U. z 2019 r. poz. 52 ze zm.), organem nadzorczym wobec Sądu jako administratora danych osobowych przetwarzanych w postępowaniach sądowych w ramach sprawowania wymiaru sprawiedliwości albo realizacji zadań z zakresu ochrony prawnej nie jest Prezes UODO, a jest nim - w stosunku do podległego sądu rejonowego - prezes sądu okręgowego. Z kolei w myśl art. 175 dd § 2 pkt 1, w ramach nadzoru, o którym wyżej mowa, prezes sądu okręgowego (w przypadkach sądów rejonowych) rozpatruje skargi osób, których dane osobowe są przetwarzane niezgodnie z prawem.


Należy przy tym wyjaśnić, że podstawowym celem wyłączenia kompetencji Prezesa UODO w ww. zakresie jest ochrona konstytucyjnej niezawisłości sądów. Wykonywanie przez Prezesa UODO - jako organ właściwy w sprawach ochrony danych - nadzoru nad przetwarzaniem danych w zakresie orzekania przez sądy, mogłoby stanowić niedopuszczalną ingerencję w ich działalność orzeczniczą. Prezes UODO, w ramach kompetencji przyznanych mu ustawą, nie może zatem ingerować w tok postępowania ani w sposób jego prowadzenia przez inne, uprawnione na podstawie odrębnych przepisów organy, w tym w szczególności sądy. Tym samym Prezes UODO nie może ingerować także w zasady sporządzania, gromadzenia lub udostępniania przez sądy akt takich postępowań, w tym dokumentów stanowiących część materiału dowodowego. Powyżej przedstawiony pogląd znajduje potwierdzenie w orzecznictwie Naczelnego Sądu Administracyjnego, który w wyroku z 2 marca 2001 r. (sygn. akt II SA 401/00) stwierdził, że Generalny Inspektor Ochrony Danych Osobowych (obecnie: Prezes UODO) nie jest organem kontrolującym ani nadzorującym prawidłowość stosowania prawa materialnego i procesowego w sprawach należących do właściwości innych organów, służb czy sądów, których orzeczenia podlegają ocenom w toku instancji czy w inny sposób określony odpowiednimi procedurami. Należy przy tym zaznaczyć, że zasady udostępniania akt sądowych określone w Kpc, są integralną częścią prawa procesowego.


Odnosząc raz jeszcze powyższy wywód do ustalonego stanu faktycznego sprawy, podkreślić należy, że dane osobowe Skarżącej były przetwarzane przez Prezesa Sądu w postępowaniu sądowym i w związku ze sprawowanym wymiarem sprawiedliwości. Okoliczność ta przesądza o braku kompetencji Prezesa UODO do merytorycznego rozpatrywania skargi złożonej przez Skarżącego. W tej sytuacji argumenty przytoczone przez Skarżącego we wniosku o ponowne rozpatrzenie sprawy nie tylko niczego nowego nie wnoszą do sprawy, ale są bezprzedmiotowe.


Niezależnie od powyższego wywodu, zawierającego zasadnicze argumenty przemawiające za umorzeniem postępowania w sprawie, odnosząc się do zarzutu Skarżącej, jakoby decyzja z Prezesa UODO z 28 maja 2019 r. została wydana z naruszeniem przepisów art. 7, art. 77 oraz art. 80 ustawy z dnia 14 czerwca 1960 r. - Kodeks postępowania administracyjnego (Dz. U. z 2018 r. poz. 2096 ze zm.), dotyczących postępowania dowodowego, należy stwierdzić, że zarzut ten jest chybiony. Nie sposób podzielić argument Skarżącej, jakoby „w *niniejszej sprawie zachodzi uzasadnione podejrzenie, że ww. akta spraw zostały ujawnione r. pr. H. N. z pominięciem trybu i zasad udostępniania akt sądowych",* a Prezes UODO *„umarzając niniejszą sprawę, naruszył art. 105 k.p.a”.*Skarżąca nie przedstawiła na poparcie sformułowanej przez siebie tezy o bezprawnym udostępnieniu przez Sąd akt spraw o sygn. [...] i [...] wraz z jej danymi osobowymi żadnych dowodów, w tym nie powołała się np. na zeznania świadka czy nagranie monitoringu wizyjnego budynku Sądu. Zarzuty Skarżącej wobec Sądu zostały sformułowane wyłącznie w oparciu o niepotwierdzone dowodami domniemania, które wbrew twierdzeniom Skarżącej są wątpliwe z punktu widzenia logiki wnioskowania zastosowanej do ciągu zdarzeń następujących w tzw. łańcuchu przyczynowo-skutkowym oraz z uwzględnieniem zasad tzw. zdrowego rozsądku oraz doświadczenia życiowego.


W szczególności nie można zgodzić się z zarzutem Skarżącej, iż oświadczenia Prezesa Sądu oraz radcy prawnej zebrane przez Prezesa UODO jako materiał dowodowy „*nie mogły stanowić podstawy ustaleń, bowiem w istocie zmierzają one do zastąpienia dowodu z zeznań świadka, a w efekcie do naruszenia zasady bezpośredniości".* Odebranie pisemnych wyjaśnień od Prezesa Sądu oraz radcy prawnej dostatecznie realizuje dyspozycję art. 77 § 1 ustawy z dnia 14 czerwca 1960 r. - Kodeks postępowania administracyjnego (Dz. U. z 2018 r. poz. 2096 ze zm.), zgodnie z którym organ administracji publicznej jest obowiązany w sposób wyczerpujący zebrać i rozpatrzyć cały materiał dowodowy. Należy podkreślić, że ww. wyjaśnienia są logiczne, pochodzą bezpośrednio od osób, do których odnosi się skarga, nie budzą wątpliwości co do ich prawdziwości, a nadto są wyczerpujące merytorycznie. Powyższa ocena wspomnianych oświadczeń oparta jest na doświadczeniu życiowym oraz zasadach logicznego myślenia, z uwzględnieniem okoliczności, że wartość dowodową wyjaśnień Prezesa Sądu mulliplikuje dodatkowo takt pełnienia przez niego odpowiedzialnej funkcji publicznej w sterze wymiaru sprawiedliwości oraz występowania w porządku prawnym w charakterze osoby wykonującej zawód zaufania publicznego. Do kategorii tej ostatniej należy również zaliczyć osoby wykonujące zawód radcy prawnego, a więc także składającą w sprawie wyjaśnienia Panią H. N. Wobec powyższych okoliczności, wyjaśnienia Prezesa Sądu oraz radcy prawnej stanowią wyczerpujący materiał dowodowy z jednej strony, z drugiej zaś sugerowane przez Skarżącą przesłuchanie ww. osób w charakterze świadków nie wniosłoby do sprawy niczego nowego, przez co rozstrzygnięcie wydanej decyzji administracyjnej pozostałoby niezmienione. W przedmiotowej sprawie bezcelowym jest przesłuchiwanie w charakterze świadka kierownika Biura Obsługi Interesantów Sądu, skoro jego wyjaśnienia w sprawie zostały zweryfikowane i potwierdzone przez jego przełożonego i zarazem administratora danych osobowych, tj. przez Prezesa Sądu. Przesłuchanie wszystkich ww. osób w charakterze strony lub świadków miałoby znaczenie jedynie wówczas, jeżeli stopień skomplikowania sprawy oraz ewentualne zawiłości i nieścisłości dotyczące ustalenia stanu faktycznego, a powstałe np. w wyniku udziału w sprawie większego kręgu osób lub pojawienia się niejasności i wątpliwości odnośnie wyjaśnień Prezesa Sądu lub radcy prawnej, dawałyby powód do podważania prawdziwości i kompletności ich twierdzeń. W przedmiotowej sprawie określona wyżej sytuacja nie zachodzi, zaś stanowcze twierdzenie Skarżącej, jakoby znajomość określonych okoliczności przez radcę prawną oraz sędzię Sądu miała i mogła być wyłącznie rezultatem bezprawnego udostępnienia przez Prezesa Sądu lub pracowników Sądu akt spraw o sygn. [...] i [...] i znajdujących się w nich danych Skarżącej, jest sprzeczne z logiką i doświadczeniem życiowym, które każą uwzględnić przy wyjaśnieniu przedmiotowej sprawy również inne, potencjalnie możliwe scenariusze biegu zdarzeń, w żaden sposób nie pokrywające się z sugestiami Skarżącej. Należy bowiem raz jeszcze powtórzyć, że wyjaśnienia zarówno Prezesa Sądu jak i radcy prawnej, są spójne logicznie i zawierają opis stanu taktycznego sprawy o wysokim stopniu prawdopodobieństwa wystąpienia, zważywszy na praktykę działania sądów, jawności - co do zasady - rozpraw sądowych oraz zasad wykonywania zawodu przez radców prawnych. Jak już wspomniano wyżej, Prezes UODO nic dopatrzył się w wyjaśnieniach Prezesa Sądu oraz radcy prawnej treści, które budziłyby wątpliwości ze względu na ich prawdziwość czy poprawność logiczną. Z lego względu, ww. wyjaśnienia, w ocenie Prezesa UODO, są wiarygodne, a przez to nie ma powodu, aby umniejszyć lub nie wziąć pod uwagę ich mocy dowodowej w konfrontacji z wewnętrznym i niepopartym dowodami przekonaniem Skarżącej, iż to jej wersja przebiegu zdarzeń jest prawdziwa, na co dowodów miałyby dostarczyć dodatkowe przesłuchania w charakterze świadków osób wymienionych we wniosku z [...] czerwca 2019 r. Innymi słowy, z wyżej opisanych powodów domniemania Skarżącej nie mogą mieć większej mocy dowodowej od wyjaśnień Prezesa Sądu i radcy prawnej. Należy przy tym zauważyć, że Skarżąca miała możliwość wypowiedzenia się odnośnie zebranego materiału dowodowego oraz złożyć stosowne wnioski dowodowe wcześniej, w związku ze skierowanym do niej pismem UODO z [...] kwietnia 2019 r., informującym ją w ww. zakresie, jednak nie skorzystała z przysługującego jej uprawnienia.


W tej sytuacji, postępowanie prowadzone w pierwszej instancji podlegało umorzeniu na podstawie art. 105 § 1 ustawy z dnia 14 czerwca 1960 r. Kodeks postępowania administracyjnego (Dz. U. z 2017 r. poz. 1257), zwanej dalej „Kpa”, wobec jego bezprzedmiotowości. Zgodnie z ww. przepisem, gdy postępowanie z jakiejkolwiek przyczyny stało się bezprzedmiotowe w całości lub w części, organ administracji publicznej wydaje decyzję o umorzeniu postępowania odpowiednio w całości lub w części. Brzmienie powołanej wyżej regulacji nie pozostawia wątpliwości, iż w razie stwierdzenia bezprzedmiotowości postępowania organ prowadzący to postępowanie obligatoryjnie je umarza. Jednocześnie w literaturze przedmiotu wskazuje się, że bezprzedmiotowość postępowania administracyjnego, o której stanowi art. 105 § 1 Kpa oznacza, że brak jest określonego elementu materialnego stosunku prawnego, a wobec tego nie można wydać decyzji załatwiającej sprawę przez rozstrzygnięcie jej co do istoty (B. Adamiak, J. Borkowski „Kodeks postępowania administracyjnego. Komentarz”, 7 wydanie, Wydawnictwo C.H. Beck, Warszawa 2005 r., str. 485). Takie samo stanowisko zajął Wojewódzki Sąd Administracyjny w Krakowie w wyroku z dnia 27 lutego 2008 r. (III SA/Kr 762/2007). W literaturze przedmiotu oraz orzecznictwie sądów przyjmuje się, że brak właściwości rzeczowej organu determinuje bezprzedmiotowość postępowania administracyjnego.


Ustalenie przez organ publiczny istnienia przesłanki, o której mowa w art. 105 § 1 kpa zobowiązywało go do umorzenia postępowania, nie ma bowiem wówczas podstaw do rozstrzygnięcia sprawy co do istoty, a dalsze prowadzenie postępowania w takim przypadku stanowiłoby o jego wadliwości, mającej istotny wpływ na wynik sprawy. Niniejsze postępowanie stało się zatem bezprzedmiotowe, a tym samym, należy ponownie stwierdzić, iż Prezes Urzędu nie jest uprawniony do wydania w przedmiotowej sprawie merytorycznego rozstrzygnięcia.


W tym stanie faktycznym i prawnym Prezes Urzędu Ochrony Danych Osobowych rozstrzygnął, jak w sentencji.


Decyzja jest ostateczna. Na podstawie art. 21 ust. 2 ustawy z dnia 29 sierpnia 1997 r. o ochronie danych osobowych (Dz. U. z 2016 r. poz. 922 ze zm.) i w zw. z art. 3 § 2 pkt I, art. 13 § 2, art. 53 § 1 i art. 54 ustawy z dnia 30 sierpnia 2002 r. Prawo o postępowaniu przed sądami administracyjnymi (Dz. U. z 2018 r. poz. 1302 ze zm.), od niniejszej decyzji stronie przysługuje prawo do wniesienia skargi do Wojewódzkiego Sądu Administracyjnego w Warszawie, w terminie 30 dni od dnia doręczenia niniejszej decyzji, za pośrednictwem Prezesa Urzędu Ochrony Danych Osobowych (adres: Urząd Ochrony Danych Osobowych, ul. Stawki 2, 00-193 Warszawa). Wpis od skargi wynosi 200 złotych. Strona ma prawo ubiegania się o prawo pomocy, w tym o zwolnienie od kosztów sądowych.




![Iokna drukarki](/bundles/app/img/ico/print.svg "Kliknij aby zobaczyć wersję do wydruku.")
![Iokna powrotu do serwisu](/bundles/app/img/ico/back.svg "Kliknij aby wrócić do normalnej wersji serwisu.")


*2019-08-06*
![Metadane artykułu](/bundles/app/img/metadane-s3.png "Metadane artykułu")




| Podmiot udostępniający: | Departament Orzecznictwa i Legislacji |
| Wytworzył informację: | Jan Nowak | 2019-07-24 |
| Wprowadził‚ informację: | Mirosława Niewiadomska | 2019-08-06 12:10:53 |
| Ostatnio modyfikował: | Edyta Madziar | 2020-04-20 10:47:44 |


